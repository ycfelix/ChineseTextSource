{"fulltext": ["大：籒文大，改古文。亦象人形。凡大之屬皆从大。", "奕：大也。从大亦聲。《詩》曰：「奕奕梁山。」", "奘：駔大也。从大从壯，壯亦聲。", "㚖：大白、澤也。从大从白。古文以為澤字。", "奚：大腹也。从大，𦃟省聲。𦃟，籒文系字。", "耎：稍前大也。从大而聲。讀若畏偄。", "𡚇：大皃。从大𥆞聲。或曰拳勇字。一曰讀若傿。", "𡚤：壯大也。从三大三目。二目為𥆞，三目為𡚤，益大也。一曰迫也。讀若《易》虙羲氏。《詩》曰：「不醉而怒謂之𡚤。」"], "title": "大部"}