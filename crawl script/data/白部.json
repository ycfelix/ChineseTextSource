{"fulltext": ["白：西方色也。陰用事，物色白。从入合二。二，陰數。凡白之屬皆从白。", "皎：月之白也。从白交聲。《詩》曰：「月出皎兮。」", "皢：日之白也。从白堯聲。", "皙：人色白也。从白析聲。", "皤：老人白也。从白番聲。《易》曰：「賁如皤如。」", "㿥：鳥之白也。从白隺聲。", "皚：霜雪之白也。从白豈聲。", "皅：艸華之白也。从白巴聲。", "皦：玉石之白也。从白敫聲。", "𡭴：際見之白也。从白，上下小見。", "皛：顯也。从三白。讀若皎。"], "title": "白部"}